---
date: 2018-09-30
category: blog
tags: Moravská Třebová volby
layout: post
title: Jak volit do zastupitelstva města
author: PaK
authorId: 
image: posts/pen.jpg
---
Při volbách do zastupitelstev obcí, měst a obvodů voliči tradičně nejvíce chybují v postupu hlasování. Tím se buď připravují o část svých hlasů, nebo jsou jejich hlasy neplatné úplně. Cílem následujícího textu je osvětlit, jakým způsobem hlasovat, abyste o své hlasy nepřišli.
Především je třeba si uvědomit, že postup pro hlasování do obecního zastupitelstva se zásadně liší například od postupu volby do Poslanecké sněmovny Parlamentu ČR. Při volbě do zastupitelstva obce máte přesně tolik hlasů, kolik zastupitelů je voleno.
Tedy konkrétně, jak je to v Moravské Třebové:	

Pro volbu do zastupitelstva města máte přesně 21 hlasů.
Několik dní před volbami dostanete do své poštovní schránky obálku s jedním velkým hlasovacím lístkem. 
Ten obsahuje všechny strany a jejich kandidáty, kteří se na daném území ucházejí o Váš hlas. Se svými hlasy můžete naložit následujícími způsoby:


I. Zvolím stranu bez ohledu na pořadí kandidátů.

Tato možnost je nejjednodušší a pro vaši oblíbenou stranu nejvýhodnější. Nemáte téměř šanci udělat chybu a o své hlasy přijít. Je vhodná ve chvíli, kdy Vám nikdo z kandidátů konkrétní strany zásadně nevadí. Stačí zakřížkovat políčko u názvu strany a máte hotovo.

II. Zvolím konkrétní kandidáty z jedné strany.

Pokud máte výhrady k některému z kandidátů a nechcete proto využít předchozí varianty volby, můžete dát preferenční hlasy pouze některým kandidátům z vaší favorizované strany, a to zakřížkováním políčka vedle jmen kandidátů. Těm, které podpořit nechcete, nechte políčko volné. Tato varianta má nevýhodu, že přicházíte o několik svých hlasů. Ty však můžete udělit i lidem z jiných stran. Dejte si pozor, že pokud vybíráte pouze některé kandidáty, nesmíte zakřížkovat políčko vedle názvu strany.

III. Preferuji jednu stranu, ale rád(a) bych volil(a) i některé kandidáty z jiných stran.

Zakřížkujte políčko vedle názvu vaší preferované strany. Zároveň zakřížkujte políčka vedle jmen kandidátů z jiných (i několika) stran. Hlasy, které věnujete kandidátům jiným stran budou odebrány vaší preferované straně směrem od zadních pozic kandidátky.

IV. Volím bez ohledu na strany.

Tato možnost dává voliči největší míru svobody. Na druhou stranu je možné snadno udělat chybu. Vyberte si kandidáty napříč politickými stranami a u každého z nich udělejte do příslušného políčka křížek. Nezapomeňte si počet křížků dobře rozmyslet. Pokud jich uděláte méně, přicházíte o hlasy. Pokud jich použijete více, celý hlasovací lístek je neplatný.


Přejeme šťastnou ruku při vyplňování volebních lístků.
