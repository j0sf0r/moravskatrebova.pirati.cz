---
date: 2018-09-06
category: blog
tags: Moravská Třebová volby2018 Sachs
layout: post
title: Rozhovor s lídrem
author: piráti
authorId: 
image: posts/karsten_logo.jpg
---
Představujeme lídra Pirátů v Moravské Třebové Karstena Sachse

- S jakou vizí chtějí Piráti obsadit radnici? 

Přiblížíme rozhodovací procesy radnice občanům. A co si pod tím má občan představit? Chceme zveřejňovat zápisy z rady města, zavedeme jmenovité hlasování rady a budeme zveřejňovat tisky, které dostávají zastupitelé pro jejich hlasování. Zvýšíme informovanost o připravovaných investičních akcích a chceme rozjet projekt participativního rozpočtování. Participativní rozpočtování znamená, že občané si budou rozhodovat o části rozpočtu sami. Participativní rozpočet je značně rozvinutý v Polsku (používá jej např. Varšava, Lodž, Dabrowa Gornicza, Walbrzych a dalších asi 100 měst), zkušenosti s ním má také Brno či Bratislava. Chceme podpořit rozvoj podnikání v celém regionu. V roce 2022 má být dálnice D35 dostavěna až do Moravské Třebové a to nám otevře zcela nové možnosti. Naše město se může stát žádanou lokalitou pro investory a lákavým místem k žití. Naše vize je vrátit Moravské Třebové atraktivitu 80. a 90. let minulého století. Pro naše občany musí být
zajištěna různorodá nabídka práce, dostupné bydlení a dostatek vyžití ve volném čase. Jen tak se znovu staneme atraktivní adresou. 

- Piráti hodně mluví o transparenci a o otevírání radnice. Co přesně si máme představit pod pojmem transparentnost na komunální úrovni? Jaké budou hlavní přínosy pro občany? Jak si představujete otevřenější fungování radnice v praxi?

Politika let nedávno minulých se bohužel zcela odklonila od běžného občana. My chceme politiku občanům zatraktivnit, znovu přiblížit a v konečném důsledku vrátit. Slovo transparentnost znamená průhlednost, pokud jí tedy požadujeme, znamená to, že chceme zprůhlednit rozhodovací procesy města. To přináší mnohé výhody. Občané budou lépe informováni o tom, proč byl na určitou pozici na městském úřadě vybrán zrovna tento konkrétní uchazeč nebo tato stavební firma na opravu majetku města. To bude mít za efekt větší zájem občanů našeho města o věci veřejné. Pokud občan do těchto procesů nemá vhled, vše se děje za jeho zády, nemůžete čekat nic jiného než nespokojenost a nezájem o dění ve městě. Informovaný občan navíc dokáže úspěšně vzdorovat jednoduchým populistickým řešením a svodům exrtémistických politiků. Dalším efektem je nezanedbatelná úspora peněz. Možnosti občanů kontrolovat politiky jsou v současné době minimální. Pokud se nám podaří tyto procesy zprůhlednit, občan získá větší kontrolu nad místními politiky. Vědomí permanentní kontroly  přináší menší prostor pro nekalé praktiky. My, občané Moravské Třebové, například neznáme vůbec žádné detaily smlouvy s firmou VHOS a.s. o dodávkách vody. Nevíme jaké podmínky naši zastupitelé s rakouskými majiteli vyjednali, dokonce ani na jak dlouhou dobu město smlouvu uzavřelo. To samozřejmě otevírá prostor k mnoha spekulacím, protože v konečném důsledku máme jedno z nejdražších vodných a stočných v Pardubickém kraji. Musíme si uvědomit, že Česká republika v míře transparentnosti za Evropou notně zaostává a zároveň, že Moravská Třebová, co se týče transparentnosti a zapojení občanů do politiky, zaostává za většinou měst v České republice. 
Je čas tento nedostatek napravit.

- V čem jsou Piráti jiní než zbytek politického spektra, kandidující v letošních komunálních volbách?

Pirátská DNA je všude stejná a velmi dobře známá. Jsme novou generací politiků, kteří nejsou zatíženi minulostí, kmotrovskými vztahy, zkostnatělou stranickostí, nejsme miliardářským projektem. Naše nároky na otevřenost fungování politiky a úřadů a odpovědné nakládání s veřejnými financemi jsou o několik řádů jinde než u jiných stran. Piráti jsou stranou inovativních lidí, kteří zkoušejí hledat nové cesty. To je to, co nás odlišuje od ostatních.

- Jaký výsledek od komunáních voleb očekáváte?

Očekávám, přeji si a dělám vše pro to, aby byl výsledek 15%. Myslím si, že naše město nutně potřebuje změnu a že nejsem sám, kdo to tak cítí. Proto si myslím, že dvouciferný výsledek je minimum, čeho jsme schopni dosáhnout.

