---
date: 2018-07-14
category: blog
tags: Moravská Třebová volby2018 nemocnice
layout: post
title: Kladní a záporní hrdinové v případu moravskotřebovské nemocnice.
author: Petr Matoušek
authorId:
image: posts/Hospital_room.jpeg
---

V poslední době jste mohli ze všech stran slyšet o výstavbě nové moderní nemocnice. Stávající úroveň zdravotní péče o obyvatele Moravské Třebové evidentně vyžaduje radikálnost změn, takže jakákoliv snaha o ně by měla být automaticky přijímána pozitivně. A protože zlí majitelé budov, které doposud využívala nemocnice následné péče v Moravské Třebové, za ně chtěli přemrštěných 80 miliónů, zní potřeba výstavby nové nemocnice i docela logicky.

Snahy vykreslovat tuto komanditní společnost jako viníka nastalé situace už ale poněkud pokulhávají. Do poloviny devadesátých let (11. 5. 1994) totiž tyto nemovitosti patřily městu a až zásah tehdejšího zastupitelstva je přesunul do rukou této společnosti. Vklad města činil 18 milionů prostřednictvím budov a pozemků patřícím k nemocnici, trojice "hříšníků" investovala každý po 34 tisíc Kč. Těžko uvěřit, že hlavním účelem vzniku této společnosti byla záchrana nemocnice a že výsledkem je spíše pravý opak, netřeba dlouze rozvíjet.
A teď se dostáváme k jádru našeho příběhu.

V roce 2011 totiž na scénu vstupuje naše stále aktuální vedení města a na zasedání zastupitelstva rozhoduje o tom, že z komanditní společnosti vystoupí. Na tom by v podstatě nemuselo být nic špatného, to by ale v rámci vypořádání nesměla Moravská Třebová získat pouhých 3,5 milionu!!! V dubnu 2018 to stejné vedení města s velkou pompou oznámilo, že nepřistoupilo na nabídku (bývalých) kolegů a nebude reflektovat jejich cenovou nabídku k odprodeji nemovitostí. Ano, přesně toho stejného majetku, kterého se se ztrátou v tichosti vzdali. A ta stejná administrativa se nám teď snaží vykreslit snahu majitelů prodat areál nemocnice prostřednictvím realitní kanceláře za komickou, zahrnují je výsměchem a pasují se do rolí zachránců veřejných prostředků. Ponechme stranou, že majitelé cenu opět nadsadili a dle aktuálních posudků mohou získat "jen" 26 milionů. Soustřeďme se na to, že se město tohoto majetku vzdalo za pouhých 3,5 milionu Kč!!!
Souběžnou dějovou linku tvoří podezřele urychleně nutná demolice areálu bývalé dětské nemocnice. To vše po investicích 3,4 milionu, za které město budovu koupilo od Pardubického kraje, 412 tisíc na zabezpečení, 991 tisíc na projektovou dokumentaci a nákladů 3,2 milionu na samotnou demolici, aby pak byl hlasy zastupitelů tento strategický pozemek v tržní hodnotě 4,5 milionu bezplatně převeden zpět do rukou Pardubického kraje. A občanům tohoto města zbyly tak maximálně oči pro pláč.

Lidé to celé dostanou do úhledně zabalené podoby a nezbývá než začít velebit spasitele a šlechetného zachránce. Hrozně těžko ale jde nehledat souvislosti načasování informace o výstavbě nové nemocnice s blížícím se datem konání komunálních voleb, pokud si zároveň uvědomíte, že na všech rozhodujících postech sedí představitelé ČSSD.

Piráti rozhodně nechtějí jakkoliv blokovat výstavbu nové nemocnice, je to věc potřebná a nutná. Naší snahou je zajistit trasparentnější fungování radnice města Moravská Třebová, aby každé strategické rozhodnutí nepřinášelo občanům jen spoustu dalších otázek.

Nezbývá než doufat, že to tentokrát vyjde.
