---
date: 2018-06-01
category: blog
tags: piráti Moravská Třebová Volby2018
layout: post
title: MOravská Třebová, pusťte nás na ně!
author: Karsten Sachs
authorId: 
image: posts/pirlist_zamek.jpg
---

I v Moravské Třebové se našla parta lidí, která chce změnit zavedené zastaralé struktury, které se tu roky budují. V říjnu se budeme ucházet o vaše hlasy v komunálních volbách. Do té doby se s vámi budeme vídat na různých místech města, budeme sbírat podpisy pro naše petice, bavit se s vámi, občany našeho města, naslouchat vašim problémům a ze všeho nejvíc vás seznamovat s naším programem pro Moravskou Třebovou. Když nás potkáte, neváhejte se nás zeptat na cokoliv. Naše kampaň se udělá tak, jak je to u České pirátské strany zvykem, s malým obnosem peněz a s velkou podporou našich dobrovolníků, na kterých stála také kampaň do poslanecké sněmovny. Všichni obětujeme svůj volný čas, abychom ho věnovali České pirátské straně a této kampani a další 4 roky chceme veškerou pozornost věnovat našemu městu. Proč to vlastně děláme a co z toho máme? Je to jednoduché, všichni bydlíme v Moravské Třebové a na městě nám záleží. Chceme tady strávit zbytek života a přejeme si, aby tady žili a vyrůstali naše děti a vnoučata. Za osm let vládnutí současné rady města ztrácíme pomalu krok se zbytkem kraje. Máme u nás 2,5krát větší podíl nezaměstnaných, než ve zbytku kraje, a tím i nižší mzdy. Na našem území máme nejnižší počet podnikatelských subjektů, nejméně dokončených nových bytů a procentuálně největší úbytek obyvatel ze všech měst nad 8000 obyvatel v pardubickém kraji. A tento trend se prohlubuje. Pokud se bude prohlubovat dál, za chvíli už to tady nebude místo k žití a tomu přirozeně chceme zabránit. Velká část našeho programu se bude věnovat právě těmto problémům, proto sledujte v příštích týdnech náš facebook, náš web a nenechte si ujít další Pirátské listy, které vyjdou v září. 
Máme za cíl přinést pirátské ideály na naši radnici, protože naše město má ve věci otevřeného vedení městské administrativy co dohánět. Otevřenost je nejlepším lékem na všudypřítomnou korupci a plýtvání. Moderní technologie nám daly jedinečnou možnost hospodaření města dokonale zprůhlednit. Výběrová řízení všech druhů by měla být od začátku až do konce zveřejňována na městském webu. Rozpočet města by měl být jednoduše dostupný na webu a převeden do přehlednější rozklikávací formy, z které bude zřejmé, jakým způsobem se plní. Tento princip by měl platit i pro všechny subjekty placené z veřejných zdrojů, jejichž činnost musí být transparentní. Nakládají s našimi penězi, uzavírají za nás smlouvy, disponují našimi dokumenty. Výroční zpráva nám skutečně nestačí, prosazujeme svobodný přístup k informacím, k němuž technologie digitálního věku vytvářejí příznivé podmínky. Více zprůhlednit by se měla také zasedání městské rady a zastupitelstva. Zasedání zastupitelstva se sice nahrává a zveřejňuje se v zápise, ale bez znalosti příslušných tisků, které k projednávaným bodům dostane zastupitel, občan není schopen přesně zjistit, co se vlastně projednává nebo co přesně se zrovna odhlasovalo. Tisky budeme rovnou zveřejňovat. I přes pár malých krůčků k větší otevřenosti města se nadále razí spíše politika za zavřenými dveřmi. Otevřenost je často jen na oko, smlouvy a výběrová řízení jsou sice na webu města, ale ne všechny a je těžké si je dohledat, ze zastupitelstva se sice pořizuje zvukový záznam, ale bez projednávaných tisků je to nesrozumitelné. V našem městě se například stává, že příslušná komise vybere uchazeče na určitý post v městské organizaci a rada města pak upřednostní jiného uchazeče. Vy jako občan si nenajdete ani jak komise došla k jejich doporučení, ani proč rada města navzdory doporučení rozhodla jinak. Takové situace pak samozřejmě nahrávají různým spekulacím. Rada města by měla minimálně přistoupit k jmenovitému hlasování, ať jako občan aspoň mohu zjistit, jaká frakce byla za to či ono rozhodnutí odpovědná. Efektivní městská správa je transparentní a zvýšit efektivitu je náš cíl.  Efektivní a bezkorupční prostředí umožníme otevřeným vedením města. Pojďte s námi do toho. 
Náš přístup k informacím a k zapojení občana do rozhodování obce je diametrálně odlišný než přístup politických stran, které tady působí již od divokých 90. let. Piráti s tímto stylem politiky ani nechtějí být spojování. Zavedení komunální politici u nás nevěří, že by občan měl mít možnost podílet se na rozhodování obce. My si zase myslíme, že by si občané ve veřejné architektonické soutěži nevybrali jako zázemí u Knížecí louky tu předraženou kostku, která tam teď stojí. Posuďte sami, co je lepší volba. 
Karsten Sachs, předseda místního sdružení Svitavsko      
