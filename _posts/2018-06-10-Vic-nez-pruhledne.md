---
date: 2018-06-10
category: blog
tags: Moravská Třebová, Kultura
layout: post
title: Víc než průhledné výběrové řízení
author: Martin Sedlák
authorId: 
image: posts/MT_zamek.jpg
---

Výběrové řízení na novou ředitelku Kulturních služeb města Moravská Třebová? Víc než průhledné.

Pro nemalou část obyvatel se zájmem o kulturu v Moravské Třebové bylo nemilým překvapením nedávné zjištění, že rada města rozhodla o novém vedení kulturních služeb (KS). Rychlost, způsob a výsledek tohoto procesu budí ve světle dříve vypisovaných vyběrových řízeních značné pochybnosti a jedná se o událost minimálně podezřelou.
Jako přímému účastníkovi dvou přechozích výběrových řízení na ředitele kulturních služeb mi dovolte seznámit Vás s mými zkušenostmi z nich. V obou případech jsem se na základě doporučení výběrové komise dostal až do finále výběrového řízení, ale pokaždé bylo radou města vyvoláno navíc další „nadstavbové“ kolo a to zcela nepochopitelně přímo v radě města. Naposledy se tak stalo zcela nedávno (v roce 2015) a tehdy byl hlavním problémem vedení města pro případné jmenování můj (údajný) střet zájmů vzhledem k mým profesionálním aktivitám v oblasti kultury. Dle zákona však u funkce jmenované v rámci příspěvkové organizace, kterou Kulturní služby města jsou, v žádném případě o střet zájmů nejde. Ten by nastal ve chvíli, kdyby šlo o funkci volenou. Radou města mi po té bylo sděleno, že měla na mysli morální střet zájmu. Tímto bylo výběrové řízení uzavřeno.

Nyní byla jmenována ředitelkou KS PaedDr. Hana Horská. Ponechme stranou hodnocení nové paní ředitelky, zastavme se u otázek, které takové jmenování logicky otevírá. Jestliže šlo ve výše uvedeném případě o účelový argument „morálního střetu zájmů“, proč najednou nevadí, že paní Horská je zastupitelkou a členkou rady města Moravská Třebová? Vždyť rada města rozhoduje a jmenuje ředitele Kulturních služeb, není toto skutečný, minimálně morální střet zájmů?
Pokud kvalifikace inženýra ekonomie se specializací na marketing a management, dvacet let praxe v oblasti kultury a organizování kulturních akcí nebyla dostačující, je kvalifikace učitelky základní školy, radní města a malířky dostatečnou kvalifikací pro vedení kultury v našem městě? Vážně chceme, aby kulturu v Moravské Třebové vedl kariérní politik a zároveň žena absolutně bez zkušeností v tomto oboru? Opravdu nám nevadí, že na ZŠ Palackého s hodně velkým předstihem hledali za paní Horskou náhradu jako by bylo všechno předem jasné?
Moravská Třebová nutně potřebuje progres a změnu myšlení (a to nejen v oblasti kultury), výrazně zlepšit možnosti, kvalitu života a postavení města v rámci našeho kraje. Je třeba zacílit na mladou a střední generaci a vytvořit zde kvalitní nabídku, abychom zde udrželi aktivní, produktivní a vzdělané lidi.
Proto nezapomeňte jít v říjnu ke komunálním volbám. My se jako Česká pirátská strana za Moravskou Třebovou zúčastníme, tak nás přijďte podpořit. Je třeba s tímto stavem něco udělat a rádi bychom získali vaši důvěru a podporu. Během léta a podzimu nás budete potkávat v ulicích. Nezbývá než se držet našeho hesla. PUSŤTE NÁS NA NĚ!

