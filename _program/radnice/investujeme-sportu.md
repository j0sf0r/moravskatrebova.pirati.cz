---
title: Investujeme do sportu
uid: investujeme-sportu
campaignCategoryUid: radnice
campaignGroupUid: volby2018
#approved: https://forum.pirati.cz/viewtopic.php?f=349&t=41530
#garant: karsten.sachs
perex: >
  <li> Zprůhledníme fungování sportovních organizací, které jsou placeny z veřejných peněz.</li>
  <li> Rozšíříme nabídku volnočasových aktivit..</li>
  <li> Zmodernizujeme sportoviště, ať talentovaná mládež nemusí odcházet trénovat jinam.</li>
  <li> Znovu uchopíme projekt sportovní hala.</li>
order: 7
---

**Město Moravská Třebová má ze zákona povinnost vytvářet vhodné podmínky pro sport a sportovní volnočasové aktivity s důrazem na výchovu mládeže. A protože si společně myslíme, že v Moravské Třebové dřímá obrovský potenciál, bude naší hlavní snahou měnit vhodnými kroky status tohoto města z periferie na sportovní centrum regionu. Chceme měnit zavedené pohledy a aktivně vytvářet nové možnosti a příležitosti. Moravská Třebová totiž musí splňovat základní parametry občanské vybavenosti a být konkurenceschopná s městy podobné velikosti v regionu.  
Zprůhledníme financování klubů, spolků a organizací, které jsou dotovány z městského rozpočtu. Zveřejnění příjmů a výdajů bude podmínkou pro obdržení dotace. Budeme svědomitými hospodáři a naší prioritou bude systematické a promyšlené rozvíjení sportovního areálu TJ Slovan Moravská Třebová. Budeme plánovat investice a jako příklad si vezmeme podařené zastřešení zimního stadionu, kde mělo město možnost získat jasný důkaz o návratnosti takto vynaložených prostředků. Propracujeme spolupráci mezi základními a středními školami s městským úřadem a vytvoříme systém soustředění talentovaných hráčů ze širokého okolí do Moravské Třebové.  
Jako vážný problém vidíme minimum možností pro aktivní trávení volného času rodin s malými dětmi. Ve spolupráci s Asociací sportu pro všechny rozšíříme nabídku aktivit a zasadíme se o vznik specializovaného centra pro matky s dětmi. U již fungujících sportovišť půjdeme cestou zdravého selského rozumu a budeme je posunovat o úroveň výš. Inline stezka potřebuje nutně dořešit sociální zařízení a na zvážení je také, proč se tam město rozhodlo provozovat restauraci. Je rozumné budovat páteřní cyklotrasy napříč městem, které budou kopírovat historické cesty a pracovat na propojení s Útěchovem a Starým Městem. Rekonstrukci krytého bazénu vidíme jako nevyhnutelnou, povinností města je ovšem změnit se z nejdražšího stavitele vodních atrakcí v regionu na rozumného hospodáře.  
Velká řada sportovců, sportovních funkcionářů, učitelů škol, ale i široká veřejnost se zájmem o sport je přesvědčena o tom, že našemu městu chybí nová sportovní hala. V současné době totiž není pro regulérní činnost řady sálových kolektivních sportů k dispozici v Moravské Třebové žádný vhodný objekt a některé sporty se zde z tohoto důvodu vůbec neprovozují. Zájemci o halové sporty jsou tak nuceni hledat své uplatnění jinde a z Moravské Třebové se tak stává zásobárna pro okolní a lépe vybavená města. Piráti najdou společně s občany nejvhodnější a nejekonomičtější řešení přestavby stávajících nevyhovujících prostor na novou a moderní sportovní halu.  Využijeme i zkušeností ze sousedních měst, kde podobnou problematiku v minulosti už úspěšně vyřešili. Vypíšeme architektonickou soutěž a za pomocimístního referenda necháme občany rozhodnout o nejlepší variantě dalšího postupu.  
Velkou chybou je absence hřiště s umělým povrchem.  Moravská Třebová je odsouzena do role provinčního města, které s obavami vyhlíží každou zimu. Pokud se v nejbližší době nenajde smysluplné řešení, čeká Moravskou Třebovou dlouhodobý masívní exodus talentů, hledající adekvátní podmínky pro přípravu v nově vznikajících centrech mládeže sousedních měst. Bezvýchodnost situace ještě více dokresluje neschopnost jakékoliv dohody na užívání umělé trávy na zdejší Vojenské střední škole.  Zajistíme dohodu s vedením Vojenské střední školy (popř.  ministerstvem obrany) a městem Moravská Třebová, která umožní používat hřiště s umělým povrchem pro širší okruh uživatelů, než je tomu doposud. V další etapě zajistíme financování výstavby nového hřiště z dotačních programů MŠMT.**
