---
date: 2018-09-18
category: blog
tags: Moravská Třebová Kultura
layout: post
title: Moravská Třebová a její kulturní dění  
author: Ing. Martin Sedlák
authorId: 
image: posts/moravska_trebova.JPG
---
Není již tajemstvím, že Česká pirátská strana ožívá a je aktivní i v Moravské Třebové. Toto krásné historické město, jehož počátky sahají až do poloviny 13. století, neslo přídomek Moravské Athény. Bylo centrem umění a vzdělanosti, což je i jedním z  cílů nově vznikající místní pirátské organizace a jejích sympatizantů pro blížící se komunální volby. 

Řada z nás se v Moravské Třebové narodila nebo zde žije převážnou část života a rádi bychom se aktivně podíleli mimo jiné i na kulturním životě našeho města, a navrátili mu tak mírně zašlý lesk v rámci regionu, kraje i naší země.
Piráti z Moravské Třebové mají ve svých řadách osobnosti, které se aktivně podílí nebo podílely na kulturním dění ve městě a mají v tomto ohledu stále co nabídnout. Máme mnoho nápadů, zkušeností, know-how, jak město oživit a posunout dále tak, abychom tuto vizi naplnili.
Kulturní dění v Moravské Třebové jsme zmapovali velmi podrobně. Pomocí SWOT analýzy, diskusí s aktivními lidmi v oblasti kultury, ale i s běžným obyvatelstvem jsme formulovali východiska a strategické cíle rozvoje kultury, které bychom rádi nabídli voličům v nadcházejících komunálních volbách, a které bychom rádi prosazovali v případě našeho zvolení.
Nebudeme zde vypisovat podrobně naši strategii, jelikož naše koncepce kultury je poměrně obsáhlá, nicméně ze SWOT analýzy a výše zmíněného vyplývá, že mezi silné stránky města patří především historie města a jeho kulturní dědictví (architektura, centrum města), zajímavé turistické cíle ve městě a jeho okolí, využitelné veřejné prostory pro konání společenských a kulturních akcí a poloha zámku a muzea v centru města nebo v jeho těsné blízkosti. 
Naopak slabinami jsou chybějící prostory ve smyslu multifunkčního městského sálu, nízká koordinace a spolupráce subjektů působících na poli kultury, nepropracovaná marketingová strategie, nevyužitý potenciál kulturních a historických atraktivit a jejich provázanost s dalšími službami cestovního ruchu.
Z analýzy vyplývá i řada příležitostí, které vidíme mimo jiné například v dobré geografické poloze v návaznosti na historii a tradici kulturního a společenského centra, v potenciálu kulturního dědictví, spolupráci s kulturními subjekty partnerských měst, zavedení nových technologií v oblasti kultury a využití regionálních, národních i evropských finančních zdrojů.
Bohužel jsou zde i určitá ohrožení, jako je ekonomická situace obyvatel města, kulturní vzdělanost a zájem o kulturu obyvatel města obecně, odliv inteligence, kvalifikovaných a vzdělaných lidí z důvodu nedostatečného finančního ohodnocení, nedostatečné investice do infrastruktury kulturních zařízení apod.
Na základě těchto skutečností jsme sestavili strategické cíle, které chceme v rámci pirátského hnutí ve spolupráci s dalšími subjekty ve městě nekompromisně prosazovat: 
1.	Programová struktura, bohatá a stálá nabídka kulturních pořadů 
2.	Kulturní vzdělávání a výchova, podpora zájmových skupin napříč generacemi
3.	Rozvoj zámku, oživení a rozšiřování stálých expozic, péče o tradiční lidovou kulturu
4.	Podpora a rozvoj úspěšných a tradičních projektů 
5.	Vznik nových významných kulturních událostí a pořadů
6.	Propagační mix a marketingová komunikace 
7.	Spolupráce s partnerskými městy 
8.	Organizace a řízení
9.	Transparentní hospodaření a financování 
10.	Rozvoj infrastruktury a vybavenosti kulturních zařízení 
Detailně se s naší strategií budete moci seznámit v naší koncepci kultury.
Kulturní život je v Moravské Třebové obecně považován za samozřejmou a nedílnou součást nabídky pro využití volného času. Naše koncepce kultury je i naší odpovědí na hlavní položenou otázku, jakým směrem se vydat v rámci rozvoje kultury a společenského života města. Definovali jsme strategické cíle v oblasti kultury a navrhujeme několik konkrétních východisek jak požadovaného stavu dosáhnout. Naší prioritou v této oblasti je, aby všichni lidé, kterým záleží na kulturním životě v Moravské Třebové, spojili své síly a prostředky tak, aby naše kulturní nabídka byla bohatá a kvalitní a aby se zde každý mohl kulturně vyžít podle svých představ. 
V současné chvíli je kulturní dění a vše kolem něj převážně na bedrech příspěvkové organizace Kulturní služby města Moravská Třebová (dále jen KS), která získává značné prostředky na provoz z městského rozpočtu. Samozřejmě si vážíme práce všech lidí, kteří se snaží v našem městě vytvářet kulturní hodnoty, ale bohužel v rámci KS je to do výše platů zaměstnanců a jejich časového pracovního fondu. Jsme přesvědčeni, že takto nelze vytvářet kvalitní kulturní život ve městě, natož pak obsáhnout všechny žánry v této oblasti lidské činnosti. 
Tato organizace navíc vykazuje dlouhodobě nestabilní vedení a tudíž nekvalitní fungování. Máme v našich pirátských řadách člena, který se účastnil posledního výběrové řízení na ředitele KS, které bohužel proběhlo za zavřenými dveřmi jako většina těchto řízení. Ačkoli se svou koncepcí u výběrové komise uspěl, rada města rozhodla jinak. Současný ředitel po třech letech končí a KS se nadále zmítají v nestabilitě.  
Piráti z Moravské Třebové tvrdí, že zde chybí dostatečná podpora nezávislých subjektů, nadšenců a lidí, kteří se chtějí aktivně na kulturním dění města podílet. Rádi bychom i v této oblasti na základě pirátských principů dobrovolnosti a transparentnosti tyto subjekty podpořili, ocenili jejich práci a zapojili je do již probíhajících projektů a akcí, či podpořili projekty nové. Věříme, že komunální politika stojí především na lidech a zdravém rozumu a takto bychom rádi přistupovali i k aktivním obyvatelům města. 
Je obrovskou škodou, že Moravská Třebová přišla o akce, které měly velký potenciál a při správném uchopení by mohly dominovat v rámci našeho kraje. Mluvíme o již zaniklém Třebovském Bigbítu a DVD festivalu, tedy o akcích, které se ne příliš úspěšně pokusily převzít Kulturní služby (Moravskotřebovský bramborák, Fotofestival, Kejkle a Kratochvíle). Nulovou podporou města a jeho vedení přišla Moravská Třebová i o unikátní festival s mezinárodní účastí Fest Pod Parou s návštěvností 5000 fanoušků. Část členů jeho organizačního vedení je nyní i v našich pirátských řadách. Tento hudební festival, který nemá v tomto měřítku ve střední Evropě obdoby, navštěvují fanoušci ze všech koutů naší země i Evropy. Ekonomický a kulturní přínos pro město není třeba zdůrazňovat. Nyní festival pokračuje ve Vyškově, kde si této události váží. 
Z našeho pohledu kultura a umění nemá hranice. Jsme proti škatulkování a soudcování, jak je tomu u stávající garnitury a vedení města, co je a co není kulturní záležitostí a přínosem pro město, pokud daná kulturní událost, spolek apod. neničí majetek, či neubližuje lidem v našem městě.
Naše koncepce kultury je prvním krokem na cestě k vytčenému cíli. Jsme připraveni maximálně využít naše schopnosti, kreativitu, know-how a mnohaleté zkušenosti našich členů v oblasti kultury z pozice aktivních muzikantů, promotérů, booking managerů, dramaturgů, uměleckých agentur, provozovatelů kulturních zařízení ve městě či pořadatelů koncertů pro naplnění všech stanovených cílů, a podpořit tak vizi našeho rodného města jako významného kulturního a společenského centra regionu.
Jsme připraveni čelit i všem úskalím, které prosazování této koncepce bude přinášet. Je zřejmé, že půjde o dlouhodobou a nesnadnou práci a že nás čeká velmi trnitá cesta. Věříme však, a jsme optimisté, že s usilovným nasazením a s podporou občanů, všech partnerů, lidí, zájmových skupin, spolků a především VAŠICH HLASŮ V KOMUNÁLNÍCH VOLBÁCH 2018 se nám toto poslání podaří naplnit. Rozhodněte se sami a dobrovolně, zda jste pro změnu a chcete moderní a úspěšné město i v oblasti kultury. Pokud ano, Česká pirátská strana je tou pravou volbou pro budoucnost našeho hrdého města Moravská Třebová. 

